---
contentType: poetry
---

<section>

## LI  

## VESELÁ JÍZDA 

Jsem jonák z Javoří,  

mám děvče v Zahoří,

do smutku, do pláče

nikdy se mi nechce.

</section>

<section>

V celém živobytí

jednou se mi chtělo,

když děvče ani já

peníze nemělo.

</section>

<section>

Prorokovala mně

nebožka babička,

že mi ošediví

před časem hlavička.

</section>

<section>

Hlavička před časem,

a brada po čase:

že jste uhodnula,

babičko, nezdá se.

</section>

<section>

„Kohož to vezete,

Matějčku z Javoří?

Jeďte polehoučku,

sic se vůz rozboří.“

</section>

<section>

Čerta vím, co vezu —

půl pána, půl břicha:

jak ho naložili,

chrápe do kožicha.

</section>

<section>

Čtyři koně vrané,

mezi nimi voje —

ale co je po nich,

nejsou, brachu, moje.

</section>

<section>

Čtyři koně vrané,

je to jízda čistá!

Bláta po nápravy,

nemůžeme s místa.

</section>
