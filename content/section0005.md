---
contentType: prose
---

## IV  

## STASA ČARODĚJNICE

Utopte ji, upalte ji,  

kantorovic Stasu,

ať nekouzlí, nečaruje

naši mladou chasu.

Běda tomu, Stasa komu

čáry na krk hodí,

jak to kuřátko po dešti

schlípeně si chodí.

Devět hochů otrávila

jedem černých očí,

a okolo desátého

svět se kolem točí.

Devět hochů popálila

plamenem svých tváří,

a čtyřem se zima s horkem

po těle rozráží.

Sám pan správce od ní chřadne,

v tejle ho cos píchá,

k srdci ruku pořád tiskne,

ku měsíčku vzdychá

Utopte ji, upalte ji,

kantorovic Stasu,

než okouzlí, očaruje

všechnu naši chasu.
