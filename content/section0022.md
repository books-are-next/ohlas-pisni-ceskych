---
contentType: poetry
---

## XXI  

## DÍVČINA JAK DOBRÁ HODINA

Oč jsem prosil, Bůh mi dal,  

milou přeupřímnou,

z pouhé lásky srdce by

rozdělila se mnou:

ach, to je vám dívčina

jako dobrá hodina!

Dám-li se do skákání,

hupky za mnou skáče;

uroním-li slzičku,

hned mi kvůli pláče:

ach, to je vám dívčina

jako dobrá hodina!

Jestliže ji požádám

někdy o hubičku —

říká: vem si třeba pět,

jsou tvoje, Jeníčku!

Ach, to je vám dívčina

jako dobrá hodina!

Ondyno jsme v poledne

pod lesíčkem stáli,

modráčkové oči se

sladce na mne smály:

ach, to je vám dívčina

jako dobrá hodina!

Já řku: hle, již měsíček

skryl se mezi mraky —

ona hned přisvědčila:

„A hvězdičky taky.“

Ach, to je vám dívčina

jako dobrá hodina!

Otčenášek v kostele

za mne odříkává,

a teprva zdrávasek

pro sebe nechává:

ach, to je vám dívčina

jako dobrá hodina!

Nech moje štěstí mine,

kudy noha kráčí;

nech mi v poli se rodí

trní a bodláčí:

opustím-li dívčinu

jako dobrou hodinu!
