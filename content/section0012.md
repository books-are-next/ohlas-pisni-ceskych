---
contentType: prose
---

## XI  

## RADOST A ŽALOST

Ach radost, ach radost,  

hezká to květina;

jen škoda, přeškoda,

že kořínků nemá.

Přijde vítr — rozfouká ji,

přijde voda — odhoupá ji:

ach škoda, přeškoda,

že kořínků nemá!

Ach žalost, ach žalost,

hořký to kořínek,

žádný z něho nepučí se

květ ani lupínek.

Kolik vzdechů srdce kruší,

než mu hořkost povysuší;

kolik slzí uplyne,

nežli v nich se rozplyne.
