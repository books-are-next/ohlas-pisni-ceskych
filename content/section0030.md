---
contentType: poetry
---

## XXIX  

## NEBLAHÉ SEJITÍ

Žala Zuzka u lesíčku,  

jel tudy pán na končíku:

však to nebyl žádný pán,

ale byl to milý sám.

„Zelenej se, rozmarýnko!

Rozvesel se, má panenko,

z vojny jede milý tvůj,

v ňadra oči nesklopuj.“

„Zelenej se na hrob kvítí,

srdce moje bolest cítí!

Tři léta jsem čekala,

milého nedočkala.“

„Cos tu, milá, dělávala,

pro mne-li jsi plakávala?

že uvadnul z růže květ,

pro který mne těšil svět.“

„Co jsem smutná dělávala?

S větříčkem jsem vzdychávala,

a s rosičkou plakávala;

lásku jsem vyplakala,

jinému se dostala.“
