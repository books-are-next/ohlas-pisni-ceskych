---
contentType: poetry
---

<section>

## IX  

## PROKOP HOLÝ

Od moravské strany šíře lukami  

rozložil se tábor mezi horami,

a v něm Prokop Velký se svými oděnci

čeká jisté zprávy o milém sestřenci.

Jej, když s malou hrstkou s cesty vybočil,

pan Sezima zrádně v lese zaskočil;

lid branný rozprášiv, Racka raněného

odvléci potupně dal do hradu svého.

O polednách posel přijel v pochvaty:

„Nechce Kamenický žádné výplaty;

brž tebe nazýval, otče náš a vůdce,

hanlivými slovy zlotřilého škůdce.

Chce-li Racka míti, nech si přijde sám,

s posměchem tak vece, zdarma mu ho dám.

A když jsem odjížděl, proti všemu řádu

posla tvého vyštval fenami mne z hradu.“

K té řeči na nohy hejtman poskočil,

nad hlavou palcátem vztekle zatočil;

pod nakopenými po všem čele mraky

blesků rozesílá sto žhavými zraky.

Zahřměl rozkaz hněvný, a po táboru

jezdci do rot kvapí, pěší do sboru;

zbraň se v slunci leskne, a dle obyčeje

Žižkova korouhev nade vojskem věje.

Jede hradba vozů řadě ve dvojí,

běda, na koho se oul ten vyrojí!

Z předu jdou cepníci, vzadu pavézníci,

zpívajíce: „Kdož jste boží bojovníci!“

Táhnou roty polem, táhnou roklemi,

a když tmy večerní strou se po zemi,

postihnouti může při jasném měsíci

oko bojovníka v dálce Kamenici.

Blízko u rozcestí leží skalní lom,

nad ním v půdu ráží kořen divný strom,

uschlý vrchol jeho — zvadlá lidská hlava,

větve, plody jeho jsou krkavců strava.

Hřmot vozův ohyzdné hosti zapudil.

Mimo jeda Prokop pod se promluvil:

„Žel mi, ujče, tvých tu rozmetaných oudů,

s námi že netáhnou ku přísnému soudu.“

Zaklepala hlava, huhle hubenec:

„Nejsem tobě ujec, jsem tvůj sestřenec;

proti příměří mne Sezimovští jali,

tělo v kolo vpletli, hlavu na špic dali.“

Hejtmanovi v očích mrak se zahustil,

až koni pod nohy palcát upustil,

pozdvih k nebi ruku na dva prsty hledí,

a co sobě myslí, jen zlé moci vědí.

Sňali tělo s kola, hlavu se hřebu,

obřady slušného dějí pohřebu;

při pochodních Racka nedaleko lomu

Táboři skládají do věčného domu.

Potom hejtman s kolu špíci krvavou

zatknuv si za lebku nepronikavou,

hnal se s lidem dále v rozbouření lítém,

a již hrad obemkli kolem před usvítem.

Činěn k místu outok dva i tři kráty,

Táborům se stýská těžké od ztráty;

znajíť Kameničtí dobře odrážeti,

není jiné rady, leč je vyležeti.

A když stáli v poli za dvě neděle,

Prokop točí oči k hradu zmrzele;

duch se divě zmítá, msta ho béře krátce,

a vně české země čeká jiná práce.

Svolav setníky své a podhejtmaní:

„Těžko,“ dí, „čekati nám tu na vzdání;

aneb Kamenici zjitra v moci máme,

aneb zde naše moc na věky se zláme.

Zjitra s prvním sluncem vozy strhnete,

k západu se s lidem rychle uhnete,

a tak odstoupíce něco na čtvrt míle

k hradu udeříte opět v nové síle.“ —

Svou radou pak zvláště když je podaří,

chvátá přímo vůdce k svému šípaři:

„Kuj z té špíce střelu, bratře pravověrče,

jakous nikdý nekul, ať nechybí terče!“

Po jitru se houfy v pole hýbají,

posměchem je hlučným s hradeb stíhají,

i pán kamenický s náhradbí se dívá,

že těch zproštěn hostí, srdce v něm okřívá.

Ač tělo bojovné podál odstalo,

svou však velkou hlavu blízko nechalo.

Pode starou hruší Prokop spouští kuši:

„Hej pane Sezimo, poruč Bohu duši!“

Padnul — proudem krve žití vyvřelo,

přestalo již chase býti veselo,

ano v sloupech prachu a ve chumlech kouře

zpět v novém se vzteku přivaluje bouře.

Hřmí, a trou, a boří děla, houfnice,

ke hradu se tisknou kopí, sudlice,

a než půl dne přešlo, Táborové jaří

v kamenickém zámku krutě hospodaří.

Sezimovo tělo ční tam nad lomem,

záře z hradu svítí ještě nad borem,

kudy roty táhnou dál na Rakusice:

„Kdož jste bojovníci boží“ zpívajíce.

</section>
