---
contentType: poetry
---

<section>

## XXXIII  

## POMLUVA

Pomluvo, ty pomluvo  

kdo tebe rozsívá,

že z maličkého tě zrnka

plné město bývá?

</section>

<section>

Pomluvo, ty pomluvo,

pichlavé máš listí!

Žádný srp tě ani kosa

z pole nevyčistí.

</section>

<section>

Poslala mě pro okurky

k vám má panímáma:

šeptali hned, že dobíhám

za tebou již sama.

</section>

<section>

Cos, milý, mi daroval

šátek, pentle k svátku:

však to nebylo zadarmo!

pravili u sládků.

</section>

<section>

Když jsme ondyno na pouti

náhodou se sešli:

také si hned povídali,

že jsme sobě řekli.

</section>

<section>

„Těš se, milá! kdybys byla,

jak by oni chtěli:

pomlouvači vy o tobě

dávno oněměli.“

</section>
