---
contentType: poetry
---

<section>

## XLII  

## PO PRÁCI

Na poli, v zahradách  

s pondělka k neděli

všecko jsme zaseli,

všecko vysázeli:

zlatý po záhoně

ovísek pro koně,

ječmen a pšenici

pro dům a pivnici;

pro naše ženušky

hustý len u kopce;

růže pro děvčata,

a ředkev pro vdovce…

Jabloněk dvě kopě

pro hodné mládence;

olše a konopě

pro taškáře…

Všecko jsme zaseli,

všecko vysázeli:

Pán Bůh požehnání

práci té udělí.

</section>
