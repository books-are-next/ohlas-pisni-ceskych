---
contentType: poetry
---

<section>

## XIX  

## SŇATEK

Kvete jabloň v sadě,  

pod ní keř růžiček;

přelíbezným hlasem

večerním tu časem

zpívává slavíček.

</section>

<section>

Divná věc, Bože můj!

to stvoření ptačí

z hrdélka outlého

na tolik sladkého

jak zpěvu vystačí!

</section>

<section>

Ale jest divnější

nad slavíčků hlásky,

kterak do outlého

srdce panenského

vstoupí tolik lásky.

</section>

<section>

Ta když v otruchlelém

srdci se rozmůže,

brzo proměněným

tvářičkám červeným

do hrobu pomůže.

</section>

<section>

Když ráno vstávala,

přišly jsou noviny,

že padl té noci

do těžké nemoci

miláček jediný.

</section>

<section>

Smutná do kostela

nevěsta spěchala,

a kudy chodila,

k Bohu se modlila,

žalostně plakala.

</section>

<section>

A když jsou podvečer

klekání zvonili,

všickni jsou lékaři,

jak mladí tak staří,

naději pustili.

</section>

<section>

Zvoní hrana, zvoní,

panna již nechodí:

ale jako spadlý

kvíteček usvadlý

na lůžko se kloní.

</section>

<section>

Zvoní trojí hrana,

již nepláče panna:

do stropu dívá se,

z hoře usmívá se,

chvátá cos rukama.

</section>

<section>

Patří, jak milého

ve pěkném průvodu

šest mládenců neslo,

šest panen vedle šlo,

kráčejí ke hrobu.

Ona v bílém rouše

podále tam stojí:

pak blíže přikleká,

a nic se neleká,

tři hrstky naň hodí.

</section>

<section>

Když bylo v půlnoci,

slyší hlas nad sebou:

„Stroj se, mé dítě, stroj,

Srdéčko upokoj,

zasnoubím se s tebou.“

</section>

<section>

V nejpěknější šaty

hned se oblíkala!

Věneček si panna

z rozmarýny sama

do vlasů vplítala.

</section>

<section>

Větřík od západu

chlaďounký zavívá:

hosté známou cestou

berou se s nevěstou,

kde ženich přebývá.

</section>

<section>

Tam, kde bydlí spolu,

ten tichý domeček

má střechu zelenou,

komůrku zavřenou

na věčný zámeček.

</section>
