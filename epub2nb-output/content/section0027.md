---
contentType: poetry
---

<section>

## XXVI  

## DĚTSKÁ

Pověz mi, holátko,  

zlaté pacholátko,

u koho rád se chováš?

„U mého tatíčka,

děláme koníčka,

houpity, houpity, hou.“

</section>

<section>

Pověz mi, holátko,

zlaté pacholátko,

koho nejraději líbáš?

„Matinku, matinku,

má hladkou hubinku,

tatíčkova píchá.“

</section>

<section>

Pověz mi, holátko,

zlaté pacholátko,

po kom se ti stýskává?

„Po vás, má babičko,

hruštičku, jablíčko

v kapsáři míváte,

pro mne je chováte.“

</section>
