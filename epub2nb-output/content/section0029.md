---
contentType: poetry
---

## XXVIII  

## ZIMNÍ

Jak mi smutna přichází  

ta letošní zima,

jako by se svět zakalil

před očima mýma.

Všecky cesty, chodníčky

sněhem zapadaly,

po kterých jsme jindy, milý!

spolu chodívali.

Však je mi tak všelijak,

všude mne to souží,

jedvaže mi srdce z těla

ven se nevytouží.

Je mi jako ptáčkovi,

co na poli sedá,

a na sněhu, ubožátko,

zrnýčka si hledá.

Hledá, hledá zrnýčka,

ale nenachází:

tak mi také bez milého

zima ta prochází.
