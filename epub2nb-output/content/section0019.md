---
contentType: poetry
---

<section>

## XVIII  

## NEVĚRNÝ MILÝ

Ach běda, nebudu  

víc chodit pro vodu,

pro vodu, pro vodičku,

k studánce při měsíčku.

</section>

<section>

Stáli tam za křovím,

kdo — to vám nepovím,

mluvili temným hlasem,

líbal ji — slyšela jsem.

</section>

<section>

Srdce mé plakalo,

jen se usedalo,

síla mne opustila,

bolest se na mne lila.

</section>

<section>

Sám ty, milý Bože,

polituj mé hoře,

upokoj lásku tu mou,

smiluj se nad ubohou.

</section>

<section>

Přece tě, já to vím,

můj milý, oželím;

ale mé lásky k tobě

přestanu želet v hrobě.

</section>
