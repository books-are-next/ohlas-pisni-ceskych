---
contentType: prose
---

## XXIV  

## POCESTNÝ

Je to chůze po tom světě —  

kam se noha šine:

sotva přejdeš jedny hory,

hned se najdou jiné.

Je to život na tom světě —

že by člověk utek:

ještě nezažil jsi jeden,

máš tu druhý smutek.

Což je pánům! Ti na voze

sedí pěkně v suše,

ale chudý, ten za nimi

v dešti, blátě kluše.

Ej, co já dbám na té cestě

na psoty a sloty,

jen když já mám zdravé nohy,

k tomu dobré boty.

Však na pány v krytém voze

taky někdy trhne:

jednou se jim kolo zláme,

jindy vůz se zvrhne.

A krom toho — až své pouti

přejedem a přejdem,

v jedné hospodě na nocleh

pán nepán se sejdem.
