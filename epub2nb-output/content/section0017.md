---
contentType: prose
---

## XVI  

## CIKÁNOVA PÍŠŤALKA

Náš tatíček nebožtíček  

ledacos věděl,

nám ubohým cikáňatům

nic nepověděl:

Uměl pít, uměl hrát,

měkce dělat, tvrdě spát,

za pět prstů pěkné věci

kupovat.

Náš tatíček nebožtíček

o nás málo dbal,

měl podivnou píšťaličku,

nám ji nenechal:

kde ho rádi uctili,

dobře mu zaplatili,

na své oči div divoucí

spatřili.

Z kapsy vyndal píšťaličku,

oheň rozdělal,

jak zapískal, všecky šváby

z domů vyvolal:

musil šváb ze vrátek

zrovna nebo nazpátek,

potom dostal červeňoučký

kabátek.

Když zapískal na píšťalku

po vsi, po městě,

hned za ním německé myši

byly na cestě:

musely vandrovat,

podlé jeho tancovat,

s hráze chutě do rybníka

hopcovat.

Ach, tatíčku nebožtíčku,

kam jsi rozum dal!

Kdybys nám byl píšťaličku

aspoň odkázal!

Máme teď nouzi třít,

mohli jsme se dobře mít,

v Čechách, také na Moravě

pansky žít.
