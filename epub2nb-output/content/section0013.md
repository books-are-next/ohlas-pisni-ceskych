---
contentType: poetry
---

## XII  

## DÁREK Z POUTI

Na Svaté hoře  

přál bych si, Bože,

býti kostelníkem,

třeba i zvoníkem

jenom jeden měsíc;

z daleka, široka

přichází do roka

krásných tam děvčátek

kolik tisíc.

Byla tam, byla

taky má milá,

včera se vrátila,

pouti nakoupila

skoro v každém krámu:

bratrům růženečky,

sestrám obrázečky,

ale mně srdýčko

z marcipánu.

Vezmu dva česká,

půjdu do města,

pozlátka nakoupím,

srdéčko polepím,

dám k němu ceduličku:

„Toto je památka

hezkého děvčátky!“

Potom si ji připnu

na klobouk za kytičku.
