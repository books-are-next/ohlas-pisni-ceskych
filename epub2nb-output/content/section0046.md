---
contentType: poetry
---

## XLV  

## ČESKÝ SEDLÁK

Ty český sedláčku,  

vychytralý ptáčku!

po zpěvu, po peří,

blázen, kdo ti věří.

Sedlák jde z hospody,

cesta mu nestačí;

když přijde před pána,

což je hned jinačí.

Škrabe se za uchem,

potírá si čelo,

jak by půl dušičky

z něho vyletělo.

„Jemnost pantatínku!

letos není loni —

já řku… toto vono…

bída nouzi honí.“

Před pánem stejská si,

za vraty vejská si, —

strčil urozenost

s rozumem do kapsy.
