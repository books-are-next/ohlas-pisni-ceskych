---
contentType: prose
---

## XXVII  

## JARNÍ

Aj, aj, aj —  

na zahrádce máj!

Rozvilo se vonné kvítí,

po záhonku jen se svítí:

aj, aj, aj —

na zahrádce máj!

„Máj, máj, máj —

zelená se háj!

Ptactvo líbě prozpěvuje,

hnízdečka si upravuje:

máj, máj, máj —

zelená se háj!“

Háj, háj, háj —

ve srdéčku ráj!

Natrhám já, milý, růže,

postelu ti jimi lůže:

háj, háj, háj —

ve srdéčku ráj!

„Ráj, ráj, ráj

z tvých mi očí hraj!

Postel milá, potměchutí,

sladší bude oddechnutí:

ráj, ráj, ráj

z tvých mi očí hraj!“
