---
contentType: poetry
---

<section>

## X  

## ŽEHRAVÝ

To zlaté slunéčko  

za mrakem se skrylo,

jak by ho za týden

na nebi nebylo.

Kam kouknu, tam se mi

tma sype do očí;

ach, kdy to slunéčko

zpod mraku vyskočí!

Chodím zarmoucena

a celá ztrápena,

co můj nejmilejší

hněvy ke mně chová.

Hněvá se, nevím proč —

slovem se neblíží,

raději než na mne

do kouta pohlíží.

Ptám-li se na něco,

jen hlavou pohodí:

dám-li mu dobrou noc,

ano neodpoví.

Tak všecka bývalá

v domě radost mizí:

máme se milovat,

a jsme jako cizí.

Snad jste vy, matičko,

jej na mne zezlila,

vždyť jsem já před vámi

vody nezkalila.

Nebo ty, sestřičko,

nepřeješ lásky nám:

přištíváš-li na mne,

naprav tě Pán Bůh sám.

Můj zlatý mužíčku,

jen mne tak nesužuj,

jestli jsem chybila,

radši mne vyhubuj.

Radši mne vyhubuj,

přijmu i zlá slova;

ale tvá nemluvnost

k smrti se mi rovná.

„S kýmpak jsi se vedla

ondyno na Újezd?

Však jsou tě viděli,

máš z toho pěknou čest!“

S kýmže jsem se vedla —

byl to můj bratříček,

provázel mě domů

večír přes lesíček.

Mužíčku můj milý!

byl jsi nelaskavým,

dělal jsi mně křivdu,

přece tě pohladím.

</section>
