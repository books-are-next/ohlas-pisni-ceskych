---
contentType: poetry
---

<section>

## II  

## JÍZDA K MILÉ

Slunce za horami,  

po dolích se stmívá:

Škoda tebe, můj zlatý tatíčku,

že tě zem ukrývá.

</section>

<section>

Vstávaje, léhaje

na tebe myslívám,

bez žalosti za tvou dobrou duši

k Bohu se modlívám.

</section>

<section>

Jedna žalost — žalost

jen mi srdce hněte,

že nevidíš, jaké tu na světě

štěstí pro mne kvete.

</section>

<section>

Kdes ty oves síval,

mně zraje pšenička,

z potu tvého mi na každém poli

dost požehnáníčka.

</section>

<section>

Stodoly mám hojné,

dvory jako bory;

přijde do vás krásná hospodyňka,

dvory, moje dvory!

</section>

<section>

Ji kdybys ty viděl,

můj starý tatíčku!

zveselil bys jako jabloň v sadě

šedivou hlavičku.

</section>

<section>

Aj koni, koníčku,

kdys býval hříbátkem,

nevěděl jsi, že na tobě budu

jezdit za děvčátkem.

</section>

<section>

Slunce za horami,

po dolích se stmívá;

spěchej koni, za lesíkem domek,

tam drahá přebývá.

</section>
