---
contentType: poetry
---

## XLIX  

## ODBYTÍ

Šlechtic:  

Aj, dívčino, perlo drahá,

kde jsi se tu na vsi vzala,

škoda je tu tebe.

Pro tebe je lepší cesta,

pojeď ty se mnou do města,

budeš mít půl nebe.

Nebudeš tam nic dělávat,

jen se obláčet, pohrávat,

k službě rozkazovat;

první den v samém líbání,

druhý projde v objímání,

třetí v namlouvání.

Děvče:

Aj, panáčku, odkudže jste?

Za půl nebe u vás v městě

já vám tu celé dám.

Zůstaňte vy u nás ve vsi,

je tu život mnohem lepší,

vašeho nežádám.

  

Nebudete nic dělávat,

na peci na louči spávat,

pěkně vám ujde čas;

kdyby vás to netěšilo,

věděla bych také dílo,

moh' byste husy pást.
