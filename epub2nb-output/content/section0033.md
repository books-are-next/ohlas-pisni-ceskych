---
contentType: prose
---

## XXXII  

## VÁVRA

Běží Vávra z Poličky,  

nese v mošně hrozníčky,

zpívá sobě cestičkou,

že má mošnu plničkou.

Ale blízko u Brodu

zlou měl chuďas příhodu:

vojáci ho potkali

hrozníčky mu pobrali.

Běží Vávra od Brodu,

pláče pro svou nehodu,

naříká si cestičkou,

že má mošnu prázdničkou.

Vojáci ho potkali,

tuze ho litovali;

v pole zašli, kde co našli,

do mošny mu nandali.

Běží Vávra hopky, hopky,

nese v mošně kozí bobky;

zas si zpívá cestičkou,

že má mošnu plničkou.
