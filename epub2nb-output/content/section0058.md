---
contentType: prose
---

## LVII  

## POPĚVKY

### POZDNÍ LITOVÁNÍ  

Když jsem já sloužil v pivováře,

měla jsem milého z kanceláře;

teta mne trápila,

dnem nocí soužila,

bych jí ho přepustila,

ach, co jsem učinila!

  

### COŽ JE VÍC

Když mě nechceš, což je víc!

nedělám si z toho nic.

Však pro tebe oči moje

hořem nerozplynou;

vylezu na kopeček,

vyhlídnu si jinou.

  

### PRAVÁ VESELOST

Mívali jsme kabáty, čert je vzal,

až halenu propijeme, půjdeme dál. -

Připijme si, sedláčkové, za zdraví,

sic nás o tu halenu čert připraví.

  

### VNOUČATA K DĚDEČKOVI

Stařičký dědoušku náš,

šedivou hlavičku máš!

Jiní ti vyráží

na bradě, na tváři,

pojď s námi, u rybníčku

ohřej se na sluníčku,

  

### PŘÍPOVĚĎ

Bylo to s večera na neděli,

pustil jsem koníčky po jeteli:

koníčky v jeteli —

modré oči, spíte-li?

Co jste mně slíbily u lesíčku,

již si jdu k vám pro to při měsíčku.

  

### ZVĚŘINA

Potkal jsem myslivce Ferinu,

odváděl do zámku zvěřinu:

dvě veverky, hlavy ptačí,

z vaku mu koukalo hnízdo stračí.

  

### KRATIČKÁ MODLITBA

Pane Bože, zachovej

naše oseníčko;

ke žni hojné požehnej

zlaté obilíčko;

před zlobou nám ostříhej

i před ohněm střechy;

k dlouhým věkům dochovej

všecky věrné Čechy!
