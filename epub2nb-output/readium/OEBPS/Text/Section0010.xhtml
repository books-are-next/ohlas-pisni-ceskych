<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 0px; margin: 0px;}
  body.sgc-1 {word-wrap: break-word; -webkit-nbsp-mode: space; -webkit-line-break: after-white-space;}
  /*]]>*/
  </style>
</head>

<body>
  <h2 class="sigilNotInTOC" id="heading_id_2">IX<br /></h2>

  <h2 id="heading_id_3">PROKOP HOLÝ</h2>

  <p>Od moravské strany šíře lukami<br /></p>

  <p>rozložil se tábor mezi horami,</p>

  <p>a v něm Prokop Velký se svými oděnci</p>

  <p>čeká jisté zprávy o milém sestřenci.</p>

  <p>&nbsp;</p>

  <p>Jej, když s malou hrstkou s cesty vybočil,</p>

  <p>pan Sezima zrádně v lese zaskočil;</p>

  <p>lid branný rozprášiv, Racka raněného</p>

  <p>odvléci potupně dal do hradu svého.</p>

  <p>&nbsp;</p>

  <p>O polednách posel přijel v pochvaty:</p>

  <p>„Nechce Kamenický žádné výplaty;</p>

  <p>brž tebe nazýval, otče náš a vůdce,</p>

  <p>hanlivými slovy zlotřilého škůdce.</p>

  <p>&nbsp;</p>

  <p>Chce-li Racka míti, nech si přijde sám,</p>

  <p>s posměchem tak vece, zdarma mu ho dám.</p>

  <p>A když jsem odjížděl, proti všemu řádu</p>

  <p>posla tvého vyštval fenami mne z hradu.“</p>

  <p>&nbsp;</p>

  <p>K té řeči na nohy hejtman poskočil,</p>

  <p>nad hlavou palcátem vztekle zatočil;</p>

  <p>pod nakopenými po všem čele mraky</p>

  <p>blesků rozesílá sto žhavými zraky.</p>

  <p>&nbsp;</p>

  <p>Zahřměl rozkaz hněvný, a po táboru</p>

  <p>jezdci do rot kvapí, pěší do sboru;</p>

  <p>zbraň se v slunci leskne, a dle obyčeje</p>

  <p>Žižkova korouhev nade vojskem věje.</p>

  <p>&nbsp;</p>

  <p>Jede hradba vozů řadě ve dvojí,</p>

  <p>běda, na koho se oul ten vyrojí!</p>

  <p>Z předu jdou cepníci, vzadu pavézníci,</p>

  <p>zpívajíce: „Kdož jste boží bojovníci!“</p>

  <p>&nbsp;</p>

  <p>Táhnou roty polem, táhnou roklemi,</p>

  <p>a když tmy večerní strou se po zemi,</p>

  <p>postihnouti může při jasném měsíci</p>

  <p>oko bojovníka v dálce Kamenici.</p>

  <p>&nbsp;</p>

  <p>Blízko u rozcestí leží skalní lom,</p>

  <p>nad ním v půdu ráží kořen divný strom,</p>

  <p>uschlý vrchol jeho — zvadlá lidská hlava,</p>

  <p>větve, plody jeho jsou krkavců strava.</p>

  <p>&nbsp;</p>

  <p>Hřmot vozův ohyzdné hosti zapudil.</p>

  <p>Mimo jeda Prokop pod se promluvil:</p>

  <p>„Žel mi, ujče, tvých tu rozmetaných oudů,</p>

  <p>s námi že netáhnou ku přísnému soudu.“</p>

  <p>&nbsp;</p>

  <p>Zaklepala hlava, huhle hubenec:</p>

  <p>„Nejsem tobě ujec, jsem tvůj sestřenec;</p>

  <p>proti příměří mne Sezimovští jali,</p>

  <p>tělo v kolo vpletli, hlavu na špic dali.“</p>

  <p>&nbsp;</p>

  <p>Hejtmanovi v očích mrak se zahustil,</p>

  <p>až koni pod nohy palcát upustil,</p>

  <p>pozdvih k nebi ruku na dva prsty hledí,</p>

  <p>a co sobě myslí, jen zlé moci vědí.</p>

  <p>&nbsp;</p>

  <p>Sňali tělo s kola, hlavu se hřebu,</p>

  <p>obřady slušného dějí pohřebu;</p>

  <p>při pochodních Racka nedaleko lomu</p>

  <p>Táboři skládají do věčného domu.</p>

  <p>&nbsp;</p>

  <p>Potom hejtman s kolu špíci krvavou</p>

  <p>zatknuv si za lebku nepronikavou,</p>

  <p>hnal se s lidem dále v rozbouření lítém,</p>

  <p>a již hrad obemkli kolem před usvítem.</p>

  <p>&nbsp;</p>

  <p>Činěn k místu outok dva i tři kráty,</p>

  <p>Táborům se stýská těžké od ztráty;</p>

  <p>znajíť Kameničtí dobře odrážeti,</p>

  <p>není jiné rady, leč je vyležeti.</p>

  <p>&nbsp;</p>

  <p>A když stáli v poli za dvě neděle,</p>

  <p>Prokop točí oči k hradu zmrzele;</p>

  <p>duch se divě zmítá, msta ho béře krátce,</p>

  <p>a vně české země čeká jiná práce.</p>

  <p>&nbsp;</p>

  <p>Svolav setníky své a podhejtmaní:</p>

  <p>„Těžko,“ dí, „čekati nám tu na vzdání;</p>

  <p>aneb Kamenici zjitra v moci máme,</p>

  <p>aneb zde naše moc na věky se zláme.</p>

  <p>&nbsp;</p>

  <p>Zjitra s prvním sluncem vozy strhnete,</p>

  <p>k západu se s lidem rychle uhnete,</p>

  <p>a tak odstoupíce něco na čtvrt míle</p>

  <p>k hradu udeříte opět v nové síle.“ —</p>

  <p>&nbsp;</p>

  <p>Svou radou pak zvláště když je podaří,</p>

  <p>chvátá přímo vůdce k svému šípaři:</p>

  <p>„Kuj z té špíce střelu, bratře pravověrče,</p>

  <p>jakous nikdý nekul, ať nechybí terče!“</p>

  <p>&nbsp;</p>

  <p>Po jitru se houfy v pole hýbají,</p>

  <p>posměchem je hlučným s hradeb stíhají,</p>

  <p>i pán kamenický s náhradbí se dívá,</p>

  <p>že těch zproštěn hostí, srdce v něm okřívá.</p>

  <p>&nbsp;</p>

  <p>Ač tělo bojovné podál odstalo,</p>

  <p>svou však velkou hlavu blízko nechalo.</p>

  <p>Pode starou hruší Prokop spouští kuši:</p>

  <p>„Hej pane Sezimo, poruč Bohu duši!“</p>

  <p>&nbsp;</p>

  <p>Padnul — proudem krve žití vyvřelo,</p>

  <p>přestalo již chase býti veselo,</p>

  <p>ano v sloupech prachu a ve chumlech kouře</p>

  <p>zpět v novém se vzteku přivaluje bouře.</p>

  <p>&nbsp;</p>

  <p>Hřmí, a trou, a boří děla, houfnice,</p>

  <p>ke hradu se tisknou kopí, sudlice,</p>

  <p>a než půl dne přešlo, Táborové jaří</p>

  <p>v kamenickém zámku krutě hospodaří.</p>

  <p>&nbsp;</p>

  <p>Sezimovo tělo ční tam nad lomem,</p>

  <p>záře z hradu svítí ještě nad borem,</p>

  <p>kudy roty táhnou dál na Rakusice:</p>

  <p>„Kdož jste bojovníci boží“ zpívajíce.</p>
</body>
</html>
